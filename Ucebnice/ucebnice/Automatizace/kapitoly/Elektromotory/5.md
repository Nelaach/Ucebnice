# 5. Stejnosměrné motory
**Stejnosměrný motor** je v elektrotechnice **točivý elektrický stroj na stejnosměrný proud, který může pracovat v režimu elektromotor nebo generátor** (dynamo). **Napájení** rotoru je realizováno přes **komutátor**, který **přepíná vinutí rotoru**. Některé novější konstrukce nahrazují mechanický komutátor elektronickým obvodem. Princip stejnosměrného motoru objevil v roce 1873 Zénobe Gramme, je tedy nejstarším typem motoru. Sériový motor má velký rozběhový točivý moment. Změnou velikosti, v některých případech polarity, napájecího napětí umožňuje řízení rychlosti otáčení. Na rozdíl motorů s vnější komutací jeho otáčky jsou závislé na konstrukci a velikosti zatěžovacího momentu. Proto mohou být vyšší, než například u asynchronního motoru. Malé stejnosměrné motory jsou používány v mnoha nástrojích, hračkách a běžných spotřebičích. Stejnosměrné motory byly nahrazovány střídavými motory. V současnosti jsou využívány především u ručního nářadí, kde díky poměrně vysokým pracovním otáčkám vychází pohon malý a lehký. Pro pohon dopravních prostředků závislé i nezávislé trakce jsou komutátorové motory nahrazovány asynchronními a nejnověji synchronními. 

![](https://upload.wikimedia.org/wikipedia/commons/8/89/Electric_motor.gif)

**Typy stejnosměrných motorů:**

* **Kartáčový motor**

Kartáčový motor má na hřídeli rotor = kotvu, v jejichž drážkách je vloženo vinutí rotoru připojené na komutátor. Komutátor je soustava vzájemně elektricky oddělených vodivých kovových lamel upevněných na hřídeli rotoru. Na komutátor přiléhají uhlíky (kartáče), kterými je přiveden do rotoru elektrický proud. Komutátor s uhlíky zajišťují komutaci vinutí - přepínání částí vinutí rotoru. Během provozu dochází k opotřebovávání uhlíků otěrem o lamely a jiskřením při přepínání napájení pro jednotlivé části vinutí. Komutátor je nejporuchovější součástí stejnosměrného kartáčového motoru a vyžaduje pravidelnou údržbu. Napětí a proud procházející vinutím rotoru je vždy střídavý!

Stator kartáčového motoru obsahuje budicí obvod, který je tvořen permanentními magnety nebo cívkami budicího vinutí.

Vektor magnetického toku buzení (statoru) je pootočen o 90°elektrických vůči vektoru magnetického toku kotvy. Oba magnetické toky jsou spřaženy ve společném magnetickém obvodu. Tím dochází k silovému působení mezi magnetickými toky cívek a vzájemným silovým působením vzniká kroutící moment.

Uhlíky jsou umístěny v ose magnetické neutrály, kdy ve vinutí nevzniká pohybové napětí. V tom případě dochází jen ke komutaci pracovního proudu. Komutace se opakuje tak, aby si vektor magnetického toku kotvy zachovával stálou polohu.

Změna rychlosti otáčení a kroutícího momentu je prováděna změnou velikosti přivedeného elektrického napětí na kotvu a změnou budicího proudu. 

* **Bezkartáčový motor**

Bezkartáčový stejnosměrný motor má rotor tvořen permanentními magnety, a proto nepotřebuje na rotor přivádět elektrický proud. Vinutí cívek statoru je zapínáno řídící elektronikou tak, aby byl neustále vyvoláván točivý moment na rotoru, což znamená, že stejnosměrné napájení je elektronickou řídící jednotkou měněno na střídavý proud. Řídící jednotka musí sledovat pozici rotoru, například pomocí Hallovy sondy, aby správně přepojovala vinutí statoru. Změna otáček je prováděna změnou frekvence přepínání cívek ve statoru. Řídící jednotka může regulovat napětí a proud do cívek statoru, čímž může ovlivňovat rychlost otáčení, točivý moment. Tím, že není použit komutátor, je bezkartáčový motor nenáročný na údržbu. Bezkartáčové motory jsou v podstatě synchronní motory. Na rozdíl od běžných střídavých synchronních motorů (komutaci zajišťuje vnější střídavá síť) je komutace vinutí prováděna elektronicky. Jsou též označovány jako BLDC elektromotory (anglicky brushless DC electric motor). Příkladem bezkartáčového motoru je motor ventilátoru chlazení PC. 

* **Další typy motorů**

1. Homopolární motor

2. Motor z kuličkových ložisek
 
 
 
 
 
